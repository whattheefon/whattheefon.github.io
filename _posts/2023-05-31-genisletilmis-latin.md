---
layout: posts
title:  "Genişletilmiş Latin"
date:   2023-05-31 03:00:00 +0300
categories: dil
---

Adakale; Tuna üzerinde bulunan, Rumeli Türkiyesinde eski ve köklü bir Türknüfuslu ada. Günümüzde Romanya Sırbistan sınırında bulunuyor ve 1970te yapılan barajdan ötürü haritadan silinmiş. Adakale ile ilgili daha fazla bilgi [buradan](https://www.fotokart.shop/blog/tunadaki-son-hatiramiz-adakale/) bulunabilir ancak ben başka bir konuyla ilgileneceğim. Ben, bilhassa Anatolya Türkçesinin, Emperyal Türkçe döneminde Arapyazılı olmayan bir biçimde yazılması konusuyla epey bir ilgiliyimdir.

Arapyazılı Emperyal Türkçe dönemi, alfabenin kadimliğinden ötürü tutucu bir karakter taşır ve Türkiye Türkçesi sürecinde geçirilen ses dönüşümlerini yansıtmaktan epey uzaktır. Ancak, Türkçe 500'ü aşkın yıldır Latinyazılı Batı dillerine çeşitli şekilde yazıçevrim edilmiştir. Bunların çoğu konuşulan dillerin yazımlarını (Örneğin, Fransızların 15. 16. yy'da Türkçeyi Fransız fonetiğiyle yazıçevirmeleri gibi) yansıtmakla birlikte, bazı ölçünleştirme denemeleri de olmuştur. Bunun ilk örneklerinden biri, 1680'de Meninski'nin yazdığı Türkçe lugattir. Meninski, Türkçe seslere çeşitli dillerin yazımlarını katıştırarak tutarlı Latinyazılı karşılıklar bulmuş ve bu, Türklere misyonerlik eylemleri yürütmek için Türkçe öğrenip Latinyazılı Türkçeyle 1777'de bir kitap yayımlayan Battista Conzatti'nin alfabesine de dayanak olmuştur. Yine benzer dönemde Leonardo Antonelli'nin yazdığı, 1794'te yayımlanan 750 sayfalık Türkçe dilbilgisi kitabı Grammatica Turca da Meninski'nin alfabesinden etkilenmiş ve Türkçe seslere tutarlı Latinyazılı karşılıklar bulmuştur. Bu, aşağıdaki tabloda görülmektedir.

![](/assets/img/genlatin01.png)

Bu yazıların en önemli yanı, Türkçenin geç emperyal dönemdeki evriminde iz sürmemize olanak sağlamasıdır. 18. yy'dan gelen örnekler, İstanbul Türkçesinin o günlerde inkişafını tamamladığını ve günümüze yakın biçimini aldığını çoktan göstermektedir.

![](/assets/img/genlatin02.png)

Yukardaki örnek de 1794'teki Türkçe dilbilgisi kitabından alınma bir eytişim. Bu kitabın üzerine daha fazla eğilmek isterdim ancak bu yazıyı yazmama sebep olan başka bir kitaba eğilmek istiyorum. Yazının ilk bölümcesinde Adakale'den söz etmiştim ve o adadan bir daha bahsetmeyecek olsam da, Magyar bir Türkbilimci olan Ignácz Kúnos'un 1906 yılında Adakale Türk türkülerinden derlediği ve Latin yazısıyla yazdığı Ada-kálei török népdalok kitabından bahsetmek isterim.

![](/assets/img/genlatin03.png)

Öncelikle demek isterim ki, bu gördüğüm en optimal Türkçe yazıçevrimi olabilir. Sebeplerine gelince, bu yazı, benim genişletilmiş Latin alfabesi önergeme çok yakın olması. Latin alfabesi, Latincenin ve onun soyundan gelen Romans dillerinin parmak izlerini taşıyan bir alfabedir esasında. Sonrasında Cermen dilleri ve Slav dilleriyle birlikte büyüyüp gelişmiş; epey bir fonetik başkalaşım geçirmiş Fransızca ve fonetik uyumsuzluğuyla nam salmış Cermendilli İngilizce'nin egemenliğiyle dünyanın anaakım alfabesi olmuştur.

![](/assets/img/genlatin04.png)

Yukardaki görsel, Avrupa dillerinin sesbirim sayılarını gösterir. Bu haritada her ne kadar 29 harfe dayanarak 26-30 arası sesbirimimiz olduğu iddia olunsa da, aslında 29 yazıbirimine karşılık gelen 32 sesbirimimiz vardır. Ancak Romans dillerinden İspanyolca ve Fransızcanın sesbirim sayısı pek azdır, İtalyanca ise standart Latin'in 26 yazıbiriminden ancak 21'ini kullanır. İtalyanca'da K yazıbirimi bulunmaz bile. C yazıbirimini /k/ ve /č/ sesbirimi için ortaklaşa kullanırlar. C yazıbiriminin Avrupa dillerinde ortam malı olduğunu ve özellikle /č/ ve /š/ sesbirimlerinin üvey evlat görüldüğü hepimizin malumu. Bu durum, yazıbirimi ve sesbirimi arasındaki belirlenimsel ilişkiyi koparmış ve ancak rassal örüntülerle önsezilerin işbirliğiyle yürütülegelmiştir.

İngilizce'deki ch, sh, th, gh, wh digraflarının sebebi nedir? Neden h, yoğun bir biçimde digrafların aranan yazıbirimi olmuştur? Eski Yunanca'daki aspirated ünsüzlerin Latincede h eklenerek yazılması (X (chi), Φ (phi), P (rho) and Θ (theta)) bir gelenek olmuş ve bugüne kadar gelmiş. Latin alfabesi, bizim çocukluğumuzda öğrenegeldiğimiz her bir sesbirime karşılık bir yazıbirim ilkesinden 2000 yıl boyunca uzak kalmıştır. Tutucu bir alfabeye eklenen yenilikler için çözüm genellikle digraflar olmuştur.

Size soruyorum. Macar 2004 Minardi F1 sürücüsü Zsolt Baumgartner'in ön adı nasıl okunur? Kimse Jolt diye okunur der miydi? Sanmam. Zolt, Solt falan denmiştir en fazla. J yokken J de nerden çıktı şimdi? Macarca, Avrupa'nın yerlisi olmayan üç dilden biridir. Diğerleri Fince ve Türkçedir. Ancak Macarca Orta Avrupa'daki konumunun ve komşularının da etkisiyle Slav dillerinden epey bir etkilenmiştir. Polonca ilk yazılmaya başladığında henüz bir standartı yoktu ancak bilhassa palatal ve nonpalatal ünsüzlerinin ayrımının da etkisiyle, bir sesbirim bolluğu içerisinde retrofleks ünsüzleri sz, cz şeklinde yazmayı tercih etmiştir. Yani İngilizcedeki gibi digraf kullanmaya karar vermişlerdir, tek farkı sh, ch yerine joker harf olarak z'yi seçmeleri. Hatta bunda Polonca diyakritik kullanımı yoluna giden Latinyazılı Güney ve Orta Avrupa Slav dillerinin aksi bir yön izlemiş ve bu alanda özgün bir yol çizmiştir. Çekya'nın İngilizcesi Czech, Polonca'dan türeme bir kelimedir. O nedenle cz yazıp ç deriz. Tabii, İngilizcenin yabancı sözcükleri, kök dillerdeki özgün yazımları koruyarak alması başka bir ağgünce yazısı konusu. Neyse çok dağıtmayayım konuyu. Poloncanın bu çözümü Macarcaya da dokunmuş olmalı ki, Macarcanın ç sesine bulduğu çözüm de cz'dir. Çok daha saçma sebeplerden ötürü sz: s, s: ş olmakla beraber; o kadar da saçma olmayan sebeplerden ötürü zs: j olarak ifade edilir.

Buraya kadar zerre bağlantı kuramayanları çok iyi anlıyorum. Çünkü bir örüntü olmadığında her şey rastgele gelir insanlara. Ama bunu bir görselle ifade etmeye çalışacağım:

![](/assets/img/genlatin05.png)

Yukardaki 3 boyutlu sesbirim dizeyinde işaretlediğim mavi kare aslında burada anahtar nokta. Yeşil ve kırmızıyla yazılanlar, seslerin Uluslararası Fonetik Alfabe'deki gösterimi. Maviler, o seslerin Türkçede gösterimi. Siyahlar ise Slav Fonetik Alfabesindeki gösterimi. Blhassa Slav Fonetik alfabesinde alveolar ve alveo-palatal seslerin eşleşimini görebilirsiniz. Ters şapka da diyebileceğimiz caron imi, alveo-palatal sesleri göstermek için kullanılıyor. 4 alveo-palatal sesin dünya alfabelerinde üvey ses olarak görüldüğüne dikkat çekerim. Bu sesler Batı Avrupa dillerinde hep sh, ch, zh, dzh gibi digraflarla hatta trigraflarla ifade edilirken en azından Slav dillerinde š, ž, č yazıbirimleri bu seslere hakkını vermiş. Ancak ne yazık ki bizim haricimizde /dʒ/ sesbirimine alfabesinde bir yer bulan kimse olmamış. Bizim aslında bu 4 alveo-palatal sese birden tek bir yazıbirim bulmamız şahane bir olay. Hatta ş ve ç için Rumence ve Fransızca örnek alınıyor ancak; c için tek sebep, Dil Encümeni'nin o harf boş kaldı o harfi /dʒ/ sesbirimi için kullanalım demesi.

Ancak çocukluğumuzdan beri alıştığımız için bize garip gelmeyen ancak istikrar açısından büyük bir rastgelelik oluşturan bir durum var. Yukardaki dizeyde dikey eksen sesin niteliğini verir, yatay eksen ise çıkağın ağız içerisindeki konumunu. Üçüncü boyut ise ötümlü veya ötümsüz olma halini ifade ediyor. /p/ ve /b/ birbirinin ötümlü ve ötümsüz halidir. İkisinin de çıkağı aynıdır, tek farkı ses tellerinin titreşip titreşmemesidir. Görüldüğü gibi, ötümlü ve ötümsüz seslerin yazımda birbirine benzememesi konvansiyonu gelegelmiştir ancak biz /dʒ/ ve /tʃ/ seslerini benzer yaptık. O da c'nin altına attığımız bir çengelle. Yani biz çengeli s-ş ve c-ç özelinde istikrarsız bir şekilde kullandık. İlkinde s sesinde dilimizi bir tık geriye kaydırarak ş yaptık, yani yatay eksende bir değişim oldu. Ancak ikinci örnekte c'den ç'ye geçişimiz üçüncü boyutta oldu. Dil aynı yerde duruyor, nitelik aynı nitelik. Tek farkı ses tellerinin titreşirken titreşmiyor oluşu. Biz bu durumda çengelin istikrarından bahsedemeyiz. Ama ç yumuşayınca c oluyor, onu belirtiyor işte diyen olabilir. T yumuşayınca D oluyor, birbirlerine hiç benziyorlar mı? Fıstıkçı Şahap ile Vızdıgcı Jahab arasında ne kadar benzerlik var Atatürk aşkına?

Çengelin istikrarsızlığından söz ettim. Diğer mesele ise z'nin alveo-palatal biçiminin j olması. Öncelikle J'yi kullanmamızı Atatürk'ün Fransızca bilmesine borçluyuz ve bu konuda saygım da, "vardır bir bildiği" şeklindeki düşüncem de sonsuz. Hatta ben mevcut Türk alfabesini yadırgıyor bile değilim, onun hemen hemen olabilecek en güzel formunda olduğunu düşünüyorum. Türkçeden başka bir dille ilişki kurmayacak yığınlar içinse mükemmel olduğunu düşünüyorum. (Şapkalar hariç) Hatta ve hatta, J harfinin Latin alfabesinin en seksi harfi olduğunu ve Sarı Jordan'ın karizmasının çoğu sarı renginden gelse de bir kısmının da ismindeki J harfinden geldiğini düşünüyorum. Aynı tespitim Gojira için de geçerli. Ancak benim derdim tamamen sınırı fazla aşmış, gerekliliğinden sapıp tamamen kendi tatminimin peşinde koşma tarafına meyleden şerefsiz mi şerefsiz mükemmeliyetçiliğim. Ben sadece bir şeyleri gereksiz düzeyde idealize etmeye çalışıyorum. Neyse, z ve j arasındaki ilişki tamamen görünmez bir durumda. Ancak sssss'ı şşşşşşş'a kaydırabilirliğin aynısı bire bir zzzzzzz jjjjj kaydırmasında da geçerli. İşte Slav dillerindeki ž biçimi tam da bu ilişkiyi ifade ediyor. Hem de š, č ailesinin yanına ž'yi de ekliyor ve ters şapkalı alveo-palatal ailesi biçim buluyor.

En zor kısım da aslında affricate'lar. Affricate aslında bileşik bir ses. Stop+Affricate şeklinde formülize edebiliriz. Aslında ç'den kasıt, yerçekimsiz ortamda t diyecekmiş gibi başlayıp ş şeklinde bitireyim demektir. bu iki ses bileşik halde ç sesini verir. Hatta başlangıçtaki t stop'unu bir anlığına verdiğimiz için çççççççççç diye uzatmanın çşşşşşşşşş'ten farkı yoktur bile. tş ve dj'yi ç ve c olarak hissetmeye öylesine alışmışken tam tersine ts ve dz'yi iki ayrışık ses olarak görmeye pek bir meyilliyiz. O yüzden tusunami, o yüzden yuki tusunoda. Halbuki çunoda'nın ç'si ne kadar tek sesse, tsunoda'nın ts'si de o kadar tek ses. Slav dilleri buna da çözüm bulmuş ve t ile s'nin bileşiminden oluşan affricate'e c demiş. C'yi K yerine kullanan Batı Avrupa dillerine kıyasla gayet akıllıca. Tsunoda'ya Tsunoda dememizin sebebi de Japoncanın Romanizasyonunun İngilizce öncelikli yapılması. Oysa Çekçe'de Yuki Tsunoda'nın Júki Cunoda diye yazıldığını biliyor muydunuz? Yaaa ;)

Dediğim gibi /dʒ/ affricate'ının üvey evlatlığı bir gerçek ve kalbimde büyük bir yara. Amerikan fonetik alfabesi /dz/: /ȷ/, /dʒ/: /ǰ/ şeklinde bir çözüm bulurken Slav fonetik alfabesi /dz/: /ʒ/, /dʒ/: /ǯ/ çözümüne gitmiş. Ben ikinci çözümü daha çok beğeniyorum. Çünkü j'nin kuyruklu i'den gelme bir yarıünlü olduğu belliyken j'nin alakasız bir affricate'te belirleyici olması mükemmelliyetçiliğime ters.

İşte tüm bunları anlatmam gerekiyordu ki 1906'daki Türkçe metine gelebileyim. Öncelikle birçok dilde b, d, f, g, h, k, l, m, n, p, r, s, t, v, w, z ünsüzleri için mutabığız. geriye kalanlar ise c, j, q, x, y. Ve c'yi ts'ye ayırdığımızı düşünürsek geri kalan harfler alveo-palatalleri yansıtabilecek durumda değiller. Bu nedenle š, ž, č ile birlikte ʒ ve ǯ kesinlikle büyük bir ihtiyaç. j'yi i'den türeme yarıünlüye verdik. Q, Arapçadaki qaf harfi için kullanılıyor. (Qatar), X ise Azerbaycan Oğuzcası ve Kuzey Kürtçesi örneklerinden ötürü Kh digrafı için biçilmiş kaftan. Üstelik Yunanca'daki X de orijinalinde Kh'dir. Y ise atamakta büyük kararsız kaldığım bir problem. O ise Slav dillerindeki gibi ı yerine kullanımına dair büyük itirazımdan ötürü. Yşyğyn kyrynymy. Oldu mu? Olmadı. Işığın kırınımı? Oh bee! Türkmence o yüzden tamamen yer israfı gibi görüyor zaten. I ve İ için ise Unicode sorunu var o yüzden belli başlı çekinceler olsa da, aä, ıi, oö,uü örüntüsünden ötürü ön ünlülerin noktalı, arka ünlülerin noktasız olması çok iyi bir çözüm.

Şimdi, bu Macar Türkbilimcinin bu alfabeyi nerden aldığını bilmiyorum. c için ǯ kullanmak nerden aklına gelmiş, kimbilir hangi fonetik alfabeden görmüş onu da bilmiyorum. Ama benim gözüme yukardaki sebeplerden ötürü acayip hoş geldi. İlginçtir ki digraf cenneti Macar alfabesine karşın digraflardan kaçınılmasına rağmen kâr (şapkayı hiç sevmem, çok sorunu var) gibi kelimeleri kjar şeklinde yazmaları ilginç. normalde ince k sesi kendiliğinden palataldir (damaksıdır) ancak Japonca'da palatal değil palatalize edilmiştir yani k'dan y'ye kaymayı yakalarsınız. Bizde kyar gibi bir kayma yoktur. Ama digraftan ziyade ince k'nin kayma gibi duyulmuş olabileceğini düşünüyorum. İlginç bir çözüm. Hatta Harf Devrimi'nin ardılı yıllarda Khâtip, derghah gibi yazımlar varken kısa sürede terk edildi. Atatürk'ün ince ünsüzlerin kalın ünlülere direnemeyeceği ve dilde barınamayacağı öngörüsü de tutmadı. Devrim'in 100. yılında o 3 fonem hayatımızda devam ediyor hala. Ve bu çözümleri sevmememin bir diğer sebebi de Türkçe heceleme algoritmasını karmaşıklaştırması.

Palatal ünsüzlerin palatal olmayan hallerinden farkının ´ imiyle olması gerektiğini düşünüyorum. ḱ ǵ ĺ gibi. Polonca'da ś ve ź'nin s ve z'nin palatalize hali olmasından ilhamla. Hatta had ve saat'in palatalliği de had´ ve saat´ ile ifade edilebilir. Ancak d´ ve t´ nin sesbirim değil altbirim olduğunu unutmayalım. d d´ farkı hiçbir şekilde farklı kelime ifade etmediği için bunlar altbirimdir. Ama ana fikir açısından palatalizasyon sağa eğik çizgiyle yapılır gayet.

Böylece şapkanın muğlaklığı kalkar ve palatal ünsüzler çiziklenir, uzun ünlüler ise makron (üstçizgi) ile belirtilir: dāmādı, bekāsı, kātil, ḱāfir...

Ancak bu ifade biçiminin k'lerin yarısına çizik attıracağı ve yazımı çirkinleştireceği muhakkak. O nedenle diğer bir ifade biçimi ise kàr gibi ünlü üstüne atılan bir ters çizgiyle palatalizasyonu önceki ünsüze işaret etmek. kàr, dergàh, gól. Ancak bu da hem uzun ünlü hem ince ünsüzü belirtmek açısından sıkıntı yaratır. Hilali nasıl yazacağız? hilǎl?

Şapka bu yüzden sıkıntılıdır. Ama Türk halkının alim değil arifliği, bu çelişkiyi ustaca görmezden gelir.

Neyse, amacım salt Türkçe'ye odaklanmak değildi. 26 harflik Latin alfabesinden en azından bir noktaya kadar ortaklaşa bir uluslararası monograf alfabe taslağı çıkabilir düşüncesiydi.

b c č ć d d´ đ f g ġ ǵ ğ h x j k ḱ q l ĺ m n ń ŋ p r s ś š t t´ ŧ v w y z ź ž ʒ ʒ´ ǯ

biraz geniş tuttum ama şunlar birçok alfabedeki sesleri gayet iyi tanımlar, dışarda kalan çok az ünsüzler kalır. ünlüler daha ayrı bir mesele tabii. Ama Türkçe için şunlar gayet yeterli.

b č d f g ǵ ğ h j k ḱ l ĺ m n p r s š t v z ž ǯ
