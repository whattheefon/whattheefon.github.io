---
layout: post
title:  "Bilişim Terimlerinin Türkçe'ye Girmesi Sürecindeki Sorunlar"
date:   2022-11-09 23:09:00 +0300
categories: dil
---

_2021 yılında, Türkçe dersi sonsınavı için yazdığım iki kompozisyondan ikincisidir._

_\---_

Yabancı dillerdeki yeni kavramların dilimize girmesi belki de yüz yıldan fazla var olan bir durumdur. Sanayi devriminden sonra Batı’da birçok yeni teknoloji ve kavramlar var olmuş, Osmanlı İmparatorluğu’nun son dönemlerinde Batı’da eğitim alan birçok aydın bu kavramlarla tanışmış ve o dönemin prestijli dili olan Fransızcadan binlerce yeni sözcük girmiştir. İkinci Dünya Savaşı’nın ardından İngilizce dünyanın en prestijli dili haline gelmiş ve bu sefer İngilizceden sözcük akını başlamıştır. Bunun en son halkası da bilişim, bilgisayar, internet teknolojileri olmuştur. Bu yeni kavramlara Türkçe karşılıklar bulunmaya çalışılmıştır. Bunların bir kısmı benimsenirken bir kısmı da başarısız olmuştur.

Bilim terimlerinin Türkçeleştirilmesi Dil Devrimi’nden bu yana görülebilecek bir olgudur. 1970’lerden itibaren bilgisayarların hayatımıza girmesiyle birlikte bu kavramları karşılayacak bilişim sözlükleri oluşturulmaya başlanmıştır. “Bilgisayar” terimi de bu dönemin ürünüdür. Bir Bilgisayar Mühendisliği öğrencisi olarak söyleyebilirim ki, bilişim terimleri diğer alanlara kıyasla Türkçeleştirmenin en başarılı örneklerindendir. Peki, neden hala bilişim alanında yabancı sözcüklerin sıklığı bir sorun konusudur? Bunun için birkaç farklı neden vardır.

İlk olarak; üretici olmayan toplumlar, kavramları alıntıladıkları dillerden kendi dillerine sözcük ithal ettiklerinden ötürü, alıntılanan dilin yapısı ve doğası gereği birtakım uyuşmazlıklar olabilmektedir. Örnek vermek gerekirse “multimedya” sözcüğünün karşılığı olarak önerilen “çoklu ortam” sözcüğünün birebir çeviri hissi vermektedir. Ortam sözcüğünün Türkçedeki birçok farklı anlamı olmasından ötürü, “Resim, video, müzik” gibi çoklu anlatım araçlarını bir arada toplayan aygıt manasındaki sözcük, toplum tarafından rağbet görmemiştir. Bir bakıma, ortam sözcüğü ile multimedyanın çağrıştırdığı anlamlar birbirine uymamaktadır o nedenle çoklu ortam sözcüğü yaygın kullanıma girmemiştir. Öte yandan bilgisayar sözcüğü, kompüter kelimesinin birebir çevirisinden ziyade Türkçenin hissine daha uygun bir kelime olduğu için toplumun tamamınca benimsenmiştir.

İkinci olarak; Türkçenin sondan eklemeli yapısı ve bir kelimenin birçok yan anlama sahip olmasından ötürü, birçok sözcüğün ortak kökten türemesi bir süre sonra kökün aşırı yüklenmesine sebep olmuştur. Örneğin, seksenli yıllarda kullanılmaya başlayan “tarayıcı” kelimesi “scanner” kelimesinin karşılığıdır. Doksanlı yılların sonlarında, internetin de yaygınlaşmasıyla beraber, “tarayıcı” kelimesi “browser” kelimesinin karşılığı olarak kullanılmaya başlanmıştır. İki farklı kavramın aynı kelimeyle karşılanması, ayırt edebilmek için başka kelime kullanılması sorununu doğurur. “Scanner” ya da “browser” kelimelerinin halen kullanılıyor olmasının sebeplerinden biri de budur. Üstelik bu olgu neredeyse bin yıllık bir olgudur. “Yazmak” kökü, Türkçedeki en üretken köklerden biridir. Buna rağmen, dilimizde Arapçadaki “yazmak” kökünden gelen “kitap, mektup, kütüphane, mektep, kâtip” birçok sözcük barınmaktadır. Demek ki, zamanında tek bir kökle karşılanamayacak kelimeler, yabancı dillerden alınma sözcüklerle karşılanmış. Abartılmadığı sürece, aynı durumun günümüzde de işlememesi için hiçbir sebep yoktur.

Bilişim terimlerinin Türkçeleştirilmesi, sadece kullanım alanında değil eğitim alanında da büyük önem sarf etmektedir. İngilizcede aralarında küçük anlam farkları bulunan kelimelerin Türkçeye çevrilmesindeki hatalar, eğitim alanında da sıkıntı yaratmaktadır. Örneğin, İngilizceden alınma “iterasyon” ve “rekürsiyon” terimleri, bilişim eğitimindeki en önemli kavramlardandır. Bu iki kelimenin de İngilizcedeki günlük kullanımı “yinelemek” anlamındadır. Bu nedenle bu kavramlar Türkçeye “yineleme” ve “özyineleme” olarak çevrilmiştir. Ancak bu çeviriler, sözcüklerin terim anlamlarını karşılamamaktadır. İlk sözcük bir fonksiyonun döngüsel olarak yinelenmesini belirtirken, ikinci sözcük ise bir fonksiyonun kendisini yeniden çağırmasını anlatır. Bilişim terimlerinin Türkçeleştirilmesindeki birtakım hatalar, o sözcüğün benimsenmesini zorlaştırmaktadır. Dolayısıyla bu kavramların Türkçeleştirilmesinde çok dikkatli ve titiz olunmalı ve bu görev söz konusu kavramlarla haşır neşir olan insanlar tarafından yürütülmelidir.

Bilişim terimlerinin hızlıca Türkçeleştirilmesi ve Türkçe kullanımlarının yaygınlaştırılması gerek kullanım gerekse eğitim alanında oldukça önemlidir. Ancak, bu konularda hem dilbilim açısından hem de ilgili bilimlerden yetkili kişilerin görev alması oldukça elzemdir. Aksi takdirde, dili kullanan toplum bu sözcükleri kabul etmeyecektir ve Türkçe yabancı sözcüklerin daha çok etkisi altında kalacaktır. Bunun çözümü ise yetkili kişilerin bu olguların bilincinde hareket etmesi ve son tahlilde yabancı sözcük kullanımının kaçınılmaz olduğunun bilinmesidir. Topun sadece toplumun yabancı sözcükleri tercih etmesine atılması ise kafamızı kuma gömmekten başka bir şey değildir.