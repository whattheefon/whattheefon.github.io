---
layout: post
title:  "Sosyal Medya Döneminde Dilimiz"
date:   2022-11-09 23:04:00 +0300
categories: dil
---

_2021 yılında, Türkçe dersi sonsınavı için yazdığım iki kompozisyondan ilkidir. İnternet gençliğinin yabancı sözcükleri dile sokarak dili bozduğu iddiasına karşı bir sav geliştirmeye çalıştım._

_\---_

İnternetin yaygınlaşmaya başladığı 2000’li yıllardan bu yana, internet ortamında kullanılan yazı dili hep tartışılagelmiştir. 2000’lerin başında revaçta olan sohbet uygulamaları ya da forumlar yerini daha sonra sosyal medya uygulamalarına bıraksa da tartışılan mevzu değişmemiştir. Genel itibariyle internette kullanılan yazı dilinin bozuk, özensiz ve de bilinçsiz olduğu eleştirilmiş ve bunun Türkçeyi etkilendiği savunulmuştur. Türkçe hakkında bilinç sahibi olan, dilin düzgün ve özenli kullanımıyla ilgili haklı kaygıları bulunan insanlar, özellikle sosyal medyada daha aktif kesim olan gençleri eleştirmiş ve yeni neslin Türkçe bilinci olmadan yetiştiğini ve bu nedenle Türkçenin giderek gerileyeceğini düşünmektedir.

Sosyal medya resmi bir ortam olmadığından, doğal olarak kullanıcılar yazım kurallarında ve noktalamada biraz daha esnek olacaktır. Özellikle, sosyal medya uygulamalarının uzantıları olan sohbet odalarında ya da uygulamalarında, hızlı olma gereksiniminden ötürü sözcüklerde kısaltmalar görülebilmektedir. Ancak hatırlamak gerekir ki; internetin yeni yeni yaygınlaşmaya başladığı dönemlerde, özellikle SMS’lerdeki karakter sınırlamasından ötürü her sözcük sessizler olmadan kısaltmayla yazılıyordu ve bu da dil bilincine sahip olduğunu düşünen, teknolojiye uzak yaşlı bir kesimi rahatsız ediyordu. Üstelik internet çağında dilimize birçok İngilizce sözcüğün internet kullanıcıları vasıtasıyla girmesi, yine Türkçenin yabancı sözcüklere karşı ezildiğini düşündürüyordu. Kısacası, bu tartışmalar en az 20 yıldır vardır ancak ben bu durumun Türkçeyi sanıldığı kadar etkilediğini düşünmüyorum.

Türkçe sadece ölçünlü, sınırları belirli, resmi, kitap veya mektup dili değildir. Diller yaşayan ve evrilebilen olgulardır. Türkçe de bundan bağımsız değildir. Bir Türkçe öğretmeninin ya da bir haber spikerinin kullandığı dil ne kadar Türkçeyse, sosyal medya kullanıcılarının kullandığı dil de o kadar Türkçedir. Elbette sosyal medyanın uçsuz bucaksız ve özgür bir ortam olması birtakım çeşitlilikler meydana getirecektir. Birtakım insanlar alışılmadık ve sınırları zorlayan ifadelerde bulunacaktır. Ancak müsterih olmak gerekir ki; Türkçe neredeyse bin yıl boyunca resmi düzeyde Arapça ve Farsça baskısı altında kalmıştır ancak yine de yaşamasını bilmiştir. Peki böyle sağlam ve temelli bir dile halk tabakasından olan ve Türkiye genelinde azınlıkta kalan bir kesim mi zarar verecek? Kaldı ki, iddia edilen bilinçsiz kullanımlar da karikatürize edilmiş ve de sulandırılmış belli başlı birkaç örnekten fazlası da değildir. Örneğin; “set etmek, check etmek” gibi, eleştirilere konu olan dil kullanımları, yergi amaçlı hep dile getirilse de gerçekte bu sözcükler internet kullanıcıları tarafından düşünüldüğü kadar sık kullanılmamaktadır. Aksine, bu sözcüklerin sosyal medya dilini eleştirmek için kullanılan yazılarda sorgulamadan, ezbere kullanıldığını görürüz. Bir diğer eleştiri ise yabancı sözcüklerin bilinçsiz kullanımıdır. Sosyal medya kullanıcılarının “_Fake, trol, surf, hashtag_” gibi yabancı kelimeleri kullandığını sosyal medyaya yabancı, gördüklerine anlam veremeyen, görece yaşlı kesim tarafından yapılan eleştirilerde bolca görürüz. Bu eleştiri kısmen haklıdır. Sosyal medyada birçok insan kolaya kaçıp yabancı sözcükleri Türkçeye yeğlemektedir. Öte yandan, “fake” sözcüğüne Türkçe “çakma” karşılığını bulanlar yine internet kullanıcılarıdır. Hızla gelişen ve dönüşen dünyamızda, Batı dünyasında türeyen birçok kavrama internet üzerinden denk geliyoruz. Bu baş döndürücü hızdaki kavram akınında elbette kullanıcılar yabancı kavramları olduğu gibi kullanacaktır. Burada sorgulanması gereken sosyal medya kullanıcılarından ziyade internet ve sosyal medya çağına ayak uyduramayan Türk Dil Kurumu, dilbilimciler ya da akademisyenlerdir diyebiliriz.

Özetlemek gerekirse; sosyal medya dilinin Türkçeyi kötü etkilediği fikri, haklı yanları olsa da bir noktadan sonra ezbere dayanan ve abartılan bir anlatı olagelmiştir. İnternet ve sosyal medya çağında dünyada bu kadar hızlı değişiklikler yaşanırken Türkçenin de evriminin aynı düzeyde hızlanması kaçınılmazdır. Elbette bu evrimin Türkçeyi gözetecek bir biçimde yaşanması hepimiz için en doğrusudur. Ancak bunun olması için sosyal medya dilini dışarıdan tutucu bir biçimde eleştirmek yerine içerden etkin ve ilerici bir çaba göstermek daha etkili olacaktır. Bu çabayı gösterecek olanlar da sosyal medya çağına uyum sağlamış ve dil bilincine sahip, bizim gibi gençlerdir.