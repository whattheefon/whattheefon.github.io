---
layout: posts
title:  "Formula SJW"
date:   2022-06-29 21:36:00 +0300
categories: formula
---

Geçtiğimiz günlerde Formula 1 dünyasında gündem olan iki olay meydana geldi. İlki, Estonyalı F2 sürücüsü, Red Bull genç sürücü programı üyesi Jüri Vips'in bir Twitch yayınında N kelimesini kullanmıştı. Jüri Vips bu olay sonrasında Red Bull genç sürücü programından çıkarıldı. Daha gürültü koparan olay ise 3 kez dünya şampiyonu olmuş eski pilot Nelson Piquet'nin 1 yıl önceki röportajında  Lewis Hamilton'a dair ırkçı diye tanımlanan sözler etmesi oldu. Olayın ardından F1 resmi hesabı ve F1 komünitesi olayı kınadı ve Lewis Hamilton'a destek mesajları yayınladı. Hamilton'ın takım arkadaşı George Russell ise Lewis Hamilton'ın pist içi ve pist dışında bu spor için diğer herhangi bir sürücüden daha fazlasını yaptığını söyledi. Bu olayları şu şekilde yorumladım.

Şeyh uçmaz, mürit uçurur. Birlikte yarıştığı arkadaşlarını teker teker kaybedip kendisini F1'in güvenliğine adayan Jackie Stewart başta olmak üzere 20. yy'daki birçok pilota saygısızlıktır bu. Lewis Hamilton son birkaç yılda aktivizme soyunup tişört giymekten başka ne yapmış? 

Ne zaman Lewis Hamilton'a yönelik söylemler olsa F1 yönetimi, pilotlar açıklama yayınlamak ve destek vermek için sıraya giriyor. Buna yanlış demiyorum. Ancak, Hamilton'a hassas bir kar tanesi gibi davranıp Kasım 2021'de yayınlanan bir röportaj söz konusu olduğunda ya da Silverstone 2021'de taraftarların Hamilton'a yönelik söylemleri söz konusu olduğunda hep böyle oldu. Herkes Hamilton'ı desteklemek için sıraya giriyor, Hamilton pasif agresif tutumlarıyla sosyal medyada boy gösterip bir şey yapmış gibi davranıyor. 2020 yazında Amerikan iç siyasetiyle alakalı bir olay oldu ve Hamilton bu memleketi kendi ülkesi gibi benimsedi diye F1 yönetimi onun için #WeRaceAsOne'ı çıkardı. Öte yandan Karun Chandhok Monako'da ırkçılığa uğrayıp bir restorana alınmadığında F1 hiç oralı olmadı. Rus sporcular motorsporlarında yer alma şansını yitirdiğinde F1 oralı olmadı. Bu kadar destek gören, F1'e girdiğinde de kariyeri boyunca da kendisine büyük fırsatlar verilen bir sürücü, ırkı konusunda da hiçbir hakiki yaralayıcı bir olayla karşılaşmadı, hiçbir engele uğramadı. Diğer pilotlardan eksik muamele görmedi. Ancak herkes Hamilton çok üzülüyor, kırılıyor, nolur kırılmasın diye davranmayı seçti. Hamilton'a kırılgan hassas bir çiçek gibi davranmaya kalktı. "Kim bilir neler çekti bugüne kadar ah ah" dendi. 

Bu atmosferi samimi bulamıyorum maalesef. Hamilton'ın bu konuda katkısı farklı ırklardan fanları Formula 1'e çekmek duygusal açıdan bir dayanak noktası oluşturmuş olması olabilir. Ancak bu dayanağın kırılganlıktan beslenmesi ve bu fanların miktar olarak belli bir ağırlığa ulaşması, F1'i bu yönde bir politikaya itiyor. Bu iş bu nedenle SJW memnuniyeti ve iptal kültürüne adım adım yaklaşmaya gidiyor. Nelson Piquet'nin kılı kadayıf olmuş bir boomer olduğu, 90'larda rakiplerine söyledikleri herkesin malumu, Nelson'ın bunu demesine şaşırmamak gerek geçmişine bakınca. Ancak sporun tek boyutuyla ilgilenen fanların, 80'lere imzasını atmış bir pilotun F1 tarihinde bıraktığı izi yoksaymaya kadar varabilecek bir yolda ısrar edebilecek olması düşüncesinin sporun tarihiyle bağdaşmadığını düşünüyorum. Bir bakıma Russell'ın bu dedikleri de benim dediklerimi bir bakıma tasdik ediyor. Çünkü Russell'ın dedikleri sporun tarihiyle bağdaşmayan alternatif gerçeksonrasıcı (post-truth'çu) bir anlatıya kapı aralıyor.

Bu olayın neticesinde Nelson Piquet, Hamilton'dan özür diledi ancak sözlerinin İngilizce medyada kastedildiği gibi olmadığını, kullandığı ifadenin İngilizce'deki kadar sert bir sözcük olmadığını söyledi. Ancak bu, batılı F1 kitlesi tarafından samimiyetsiz ve kendisini aklama olarak görüldü ve "F1 mahkemesi" tarafından Piquet'ye padoğa giriş yasağı kondu. Ve batılı F1 izleyicileri tarafından hak edilmiş yorumları yapıldı. Öte yandan, Jüri Vips'in Red Bull akademisinden çıkarıldığı haberi de aynı zamana denk geldi ancak F2'deki takımı Hitech GP, Jüri Vips'e kendisini düzeltmesi için bir şans vereceklerini, onun ikinci bir şansı hak ettiğini, kariyerinin kendi elinde olduğunu belirten bir açıklama yayımladı. Ancak F2 resmi hesabı "Biz yerinizde olsak bunu yapmazdık." şeklinde absürt bir açıklama getirdi. İşine bak F2 yönetimi. Bir sorun varsa banlarsın F2'den, yapmıyorsan da "Biz Hitech'in yerinde olsak böyle yapmazdık." diyerek erdem sinyallemezsin. Hitech'in bu ortamda yaptığı açıklamayı based buluyorum.

Son yaşanan olaylar, Formula 1'e Amerikan demokratlarının hassasiyeti etrafında dönen, batımerkezli bir siyaset anlayışının hakim olduğunu gösteriyor. Batımerkezciliğe uymayan anlatılar dışlanıyor, hor görülüyor. 2020'de başlayan yarış öncesi #WeRaceAsOne seremonilerinde diz çökme konusu gündeme geldiğinde birkaç pilot diz çökmeyeceğini söylemişti. İçlerinden Daniil Kvyat "Bizim kültürümüzde diz çökmek sadece Tanrı'ya ve anavatana mahsustur, o yüzden diz çökmeyeceğim." demiş, Sebastian Vettel'in de çabaları doğrultusunda pilotlar diz çökmeme konusunda özgür bırakılmışlardı.

Siyaset, insan hakları gibi konular zengin, müreffeh insan eğlencesi olduğunda ancak LGBT+, PoC(People of color / beyaz olmayan insanlar), halklar31 penceresinde şova dönüşüyor. O yüzden bizim buralar gibi ekmek sıkıntısı çeken, sınıfsal mevzularla her gün yüzleşen insanlar için bu siyaset tarzı bize, Küçük Asyalılara oldukça yabancı geliyor. Gerçek sorunlara değil, sorunların yarattığı imaja, hassas kalplerin kırılganlığına, erdem sinyallemelerine, imaj yönetimine, iptal kültürüne dayalı bir hayali çözüm kültürü hiçbir gerçekliğe temas etmediği gibi, sosyal medya insanlarının haklılık mastürbasyonuna dayalı bir linç kültürü ve bunun ardından gelen bir dışlama ve "faşizm konuşma mecburiyetidir." sözünü anımsatırcasına bir yankı odası kültürü oluşturuyor ve sanal gerçeklik eylemselliği gerçek sorunlarla baş başa olan milyonların derdiyle en ufak bir kesişim noktası içermiyor. Elbette herkes sınıfı, siyasetinin merkezine koymalı demiyorum ama bunca içermezliğin olduğu bir tablodan da ancak böyle bir şov biznıs çıkıyor. Bu konuda Batı Avrupa ve Amerika dışındaki insanlar olarak daha şanslıyız ve farklı bir açıdan bakabilme yetisine sahibiz diye düşünüyorum. Özellikle mevcut muhalif Türk gençliğinin, önündeki büyük engellere ve baskılara rağmen dünyayı algılayışında yanılsamaların etkilerinin gerçeklikle sınandığını ve berkitildiğini düşünüyorum.
