---
layout: post
title:  "Altimuray'dan Efon'a"
date:   2022-04-26 00:00:00 +0300
tags: genel
---

Bilenler bilir, [Altimuray](https://altimuray.blogspot.com) adında bir ağgüncem vardı, 2009'dan bu yana bu takma adla şiir ve düzyazılarımla duygularımı paylaşıyordum. 2009 yılında, o zamana kadar hor gördüğüm edebiyat dersinde, eski Türkçe ile yazılan basit hece ölçülü ve uyaklı şiirlere denk geldim ve önceki yılın konularının aksine bu biçemi oldukça benimsedim. Öte yandan 2009 kendimi tanıma yolculuğumda önemli bir kavşak var olmuştu, düşüncelerim ve duygularım dengeli bir bireşimle bir araya gelip yeni bir beni var etmişti. Dil sevgim, Opeth dinlemeye yeni yeni başlamam, gökyüzüne ilgimin oluşması, doğa hayranlığım bir noktada birleşmişti ve 29 Haziran 2009'da bir gece balkonda gördüğüm Ay'ın bana hissettirdiklerini İlk Dördün ile kağıda aktarmıştım. Türk halk koşuğundaki son dörtlükte takma adını belirtme geleneğine uygun olarak kendime Altimuray dedim. Altimuray 3 parçadan oluşan bir sözcük: Al, Timur ve Ay.

Tam Ay tutulmasında, Yer'in atmosferinden kırılan kırmızı ışıkların Ay yüzeyinden yansımasından ötürü Ay tutulmasında Ay'ı kırmızı renkte görürüz. Bir nevi kızgın, korlaşmış demir gibi. Demir sözcüğünün eskil biçimi timur, al renkle birleşerek Altimur adını verir ve değişkeleriyle birlikte ender de olsa insan adı olarak mevcuttur. Altimuray da, bire bir "Kızgın demir gibi görünen Ay" demektir. İşte Ay'ın bu görünümünü kendimle özdeşleştirip, Ay'ın tutulmasını da kendi tutkularıma teslim olmama, kısaca tutulmama benzeştirmem sonucu kendime Altimuray adını verdim. Önceki tümcemde verdiğim bire bir anlamın yanısıra bu ad benim için zamanla "Tutulmuş Ay" anlamına geldi. Güneş'ten ışığını (Bilgiyi) alan Ay (ben) her gece tutkularımla tutuluyordum ve duygularımı sözcüklerle dans ettiriyordum.

O ağgüncede en son yazım 2019'daki Mistik adlı şiirim. Bu ağgünceye bir nokta koymuş değilim, ancak görüldüğü gibi 3 yıldır da yeni bir şey yazmış değilim. Neden böyle oldu, bilmiyorum. Ancak tinimin yolculuğu son yıllarda yeni bir giriftliğe ulaştı. Altimuray kişiliğimden sıyrılmış değilim hala. Ancak, bu persona benim ışıma biçimlerimden yeganesi değil. Başka yönlerde de ışımalarımı Yer'e yansıtmaya gereksindim. Dil, müzik, bilgisayar, bilim, felsefe gibi konular hakkında yazmam gereken şeyler de olduğunu hissettim. Elbette tüm bu konuları Altimuray ağgüncemde de şiirsel katmanların arasında yedirmiştim. Ancak bu katmanlara gerek olmaksızın, insanlara doğrudan görüşlerimi yansıtmak istediğimi fark ettim. İşte tam da bu noktada What the Efon'a geldik.

Efon sözcüğü 2013'te doğdu. O zamanki müzik grubum Cainodium'la oluşturduğumuz "Efsane grubun efsane üyeleri" kalıbı, adlarımıza bir önek oldu, ben de bundan nasibimi Efon olarak aldım. (Tam adımla seslenmek istersem, Efon Efur.) Belki de birçok ortamda benden başka Onur'lara denk gelmenin de yardımıyla hala ortamlarda Efon olarak biliniyordum ve bu persona, benim sosyal olarak insanlarla katmansız iletişebildiğim bir kişilik olarak, bugünkü göçüşümün yolunu açtı. Bu ağgünce, Altimuray'dan Efon'a göçüşümün yolculuğudur. Elbette Altimuray olmaktan vazgeçmedim. Ne zaman göksel sözcükler yüreğimde derişse, o an yine Altimuray'a koşup, koşuklar koşacağım.
