---
layout: post
title:  "Level'ini Unlock Etmek"
date:   2023-02-19 19:31:00 +0300
tags: dil
---

Bazı çelişkiler güzeldir. Bu çelişkilerimden biri de dille ilgili. Dün bir arkadaşımın doğum gününü kutlarken "30. levelini unlock ettik" demiştim. Öte yandan da sözgelimi Red Pill hakkında görüş bildirecek olsam ben bunu Kırmızı Hap şeklinde ifade ederdim diye düşünüyordum. Peki bu çelişki değil miydi? Bana göre bunlar çelişki değil.

Bunların nedenine geleyim. Öncelikle Red Pill'den bahsedeyim. Bu bir fikir akımını temsil ediyor ve insanların iletişim kurarkenki temel kaygısı bahsettiği imgeyle kullandığı sözcükleri eşlemleyebilmektir. İmgeyi çağrıştıran bir sözcük olduğu sürece ve anlaşılırlık düzeyi aşağı yukarı aynı yerdeyse başka sözcükler kullanabiliriz. Açıkçası burdaki başka sözcükten ziyade bu sözcüğün çevirisi. Red Pill deyince akla gelen bir fikir akımı varsa bu sözcük kalıbı o imgeyi ifade edebiliyor demektir. Peki bunun yerine Kırmızı Hap desem ne olur? Bu sözcüğün bire bir çevirisi olduğundan birini anlayanın diğerini anlama olasılığı %99.5 civarındadır diye düşünüyorum. Aralarındaki fark sanırım yadırgama farkı olur ancak. Bu imgeyi bu sözcükle ifade edeni pek duymamışlığın getirdiği bir yadırgama. Ancak bu yadırgamanın kırılması birkaç tekrara bakar. Tıpkı Formula 1 Türkiye'de livery için Türkçe karşılık ararken başlarda tasarım demem ancak tasarım derken aracın aerodinamik ya da genel hatlarıyla fiziksel tasarımı da bu kapsam içerisine girdiğinden bu kullanımı bırakmıştım. Çünkü özel olarak livery'den bahsetmem gerektiğini düşündüğüm yerlerde tasarım sözcüğünü kullanamazdım. Bire bir o kavramı eşlemiyordu. Sonraları grup içerisinde giydirme sözcüğünü livery için kullanmaya başlayan birbirinden bağımsız üyeler olmaya başladı ve ben de nihayetinde 2023 Alpha Tauri liverysi için bir gönderi atarken "giydirme" sözcüğünü kullandım. Benim gözetimim altında olan bir sözcük olduğundan yaygınlaştırma için çokça kullanacağımdan kuşkum yok. Açıkçası "giydirme" sözcüğümüzü geç 2010'larda bulmamız müthiş bir erksizlik ya da merkezsizlik örneği. Merkezden gelmeyen bir biçimde belli bir topluluğun kullanımında yerleşti bu sözcük. Adeta bir terim oldu. Bu başarıda bir payım olduğundan kıvanıyorum.

Peki diğer meseleye gelelim. İlk bölümcede sözlediğim alıntıyı şu biçimde yazsam ne olurdu: "30. seviyenin kilidini açtık" Bu sefer o sözlerimdeki göndermenin ve imgenin anlamı yiterdi. Neden mi? Level sözcüğü bire bir oyunlara göndermedir. 30. level demek yaşamın her bir yaşını oyun levelleriyle ilişkilendirmek iken, 30. leveli unlock etmek de geçmiş 29 leveli başarıyla tamamlayıp 30. levele hak kazanmak anlamlarını çağrıştırıyor. Bu kadar bilgicik yüklü göndermeler ve anlam dizisini 1 birim bilgicik olan level sözcüğüne yükleyebiliyoruz. Bu yüklemeyi başka hiçbir sözcükle yapamazdık. Bu nedenle level sözcüğü orada kullanabileceğim tek sözcüktü. Çünkü level sözcüğünün Türkçede biricik anlamı vardır. Öte yandan karşılık olarak görebileceğimiz seviye ya da düzey sözcükleri ise aşırı yüklüdür, geneldir ve bu aşırı yüklemenin doğasından ötürü de muğlaktır. Bu aslında yabancı sözcüklerin dile girerkenki yaygın bir eğilimidir. Çoğunlukla alıntı sözcüğün Türkçede genel bir karşılığı olsa da o alıntı sözcük, tikel bir kavramı karşılamak için içealınmıştır. buna bir örnek vermek gerekirse ruj diyebiliriz. Ruj Fransızcada kırmızı demektir, kırmızının bizde birçok karşılığı vardır; kızıl ya da al gibi, her ne kadar aralarında ince ayrımlar olsa da. Bu Fransızca sözcüğün dilimize girişi tamamen tikel bir nesne içindir. Kırmızı dudak boyası. Alıntı sözcük sayesinde bu nesneyi yalnızca 3 bayt/yazıbirim ile ifade edebiliyoruz ve bir nesneyi belirsizliğe mahal vermeksizin temsil edebiliyoruz. Dışarlıklı sözcüklerin yer edinebilmesinin nedenlerinden biri budur. 

Peki neden level? Başka bir örnekten gidelim: Game Over. Game over, evrensel nitelikte bir tümce olup bunun da zihinlerde çağrıştırdığı kavram bellidir. Game over denince aklımıza bir oyun sonu görseli gelir, olasılıkla olumsuz duygular da çağrıştırır, elbette dramatik bir müziğin de eşliğiyle. İki sözcük, 9 bayt, ya da boşluk da dahil 9 yazıbirimiyle bir görsel, bir müzik, bir duygudurumu ve dahası çağrıştırılabilir. Bu çağrışımların yer edinebilmesi için tüm kuşağın video oyunlarla büyüyüp oyunlarda yandıktan sonra benzer duyguları edinmesi gerekirdi. Duygularda edinilen ortaklık, sözcüklerde de ortaklığı birlikte getirir. Bu ortaklığı yazılı olarak ifade eden sözcükler de doğal olarak en az enerji ilkesi gereği bir kuşağın ortaklaşa gördüğü iki yabancı sözcük olacaktır kuşkusuz. Bu tümceyi çevirmeye çalıştığımızda ortaya büyük bir sorun çıkar. Çevirmek yetersizdir. O tümceyi çevirdiğinizde bir kuşağın zihin kısayolu sıfırlanır. Çünkü sözgelimi Oyun bitti söz öbeği bir kuşağın zihninde kısayol oluşturmamıştır henüz. Dilmaç olmak yetmez, bir kavramı tamamıyla yerleştirebilmek için o kısayolları yeniden örmek zorundasınız. Oyun bitti öbeği elbette anlaşılırdır ve sorun da anlaşılması değildir zaten. Sorun, game over dendiğinde tetiklenen zihinsel yolakların oyun bitti dendiğinde aynı çeviklikle tetiklenmeyecek olmasıdır. Elbette kafayı kıran biri bu tetiklenmeyi başarabilir. Nasıl olur bu peki? Tüm Türkçe oyunlara ya da yabancı oyunların çevirisinde Oyun bitti yazısını yerleştirebilirsin. Hatta bunun için kanun hükmünde bir kararname yayımlatabilirsin. Bir kuşağın zihnini bu şekilde yenileyebilirsin. Böylelikle arkadaşına yaptığın bir Oyun bitti şakası tüm bu yolakları canlandırabilir. Ancak bu da yeterli değildir. Çünkü bu durum evrensel değildir. Bu yolaklar ancak ulusal tetiklenme oluşturabilir, küresel değil. Küreselleştiğimiz bu dünyada da küresel kollektif bilinçle ortaklaşabilmemiz ve duygudaşlık edinebilmemiz için tüm küreyle aynı biçimde tetiklenmemiz şarttır. Burda şart kısmına bir itiraz gelebilir Öyleyse her şeyimiz İngilizce olsun, mademki küresel tetikleneceğiz diye. Ancak ben burda tüm kültürleri İngilizce kültürküresi altında eritmekten söz etmiyorum. Doğal gelişen bir süreçten söz ediyorum. Kuşkusuz bu küresel kolektif bilincin nedeni Amerika merkezli oyun yapımcılarıydı. Amerikanlar kalkıp da tüm milenyalleri ortak bir bilinçte birleştirelim demedi. Amerikan kültürü şu ya da bu sebeple baskın kültürdü ve bunun getirdiği üstünlükle oyun piyasasında Amerikanlar kültürel seçilimde üst basamaklarda tutunabilmeyi başardı, diğer bir deyişle sağkalımları gerçekleşti ve bu yüzden İngilizce bu öbek bir kuşakta cisimleşti. Ulusal bir terim için kafayı kıranları düşleyebilmek zor değil. Yapması zor olsa da düşlemesi zor değil. Merkeziyetçi bir ülke atmosferinde devlete bağlı ulusal dil kurumunun bunu becerebilmesi zor değil. Ancak ulusal dil kurumunun şu an böyle hedefi de yok, en önemlisi çağa ayak uyduracak insan gücü bile yok. Çağın bireyleriyle kendisini özleştirecek bir kuşak yok ulusal dil kurumunda. Bumırlardan bahsediyorum. Bumırların tek yaptığı yer işgalidir. Bunu yapabilecek tek koşulun milenyallerden müteşekkil kurumlar olabilir ancak o zaman da başka sorunlar ortaya çıkacaktır bunun gerçekleştirilebilirliğine dair. Neyse, düş değil mi düşlemeyi sürdürelim. Küresel bir dil polisi olanaksızdır. Bu nedenle ulusal dil polisliği zor da olsa düşlenebilse de bunun ciddi sonuçları olacaktır. Bu tür bir ulusal dil polisliğinin tek sonucu görünürde A yerine B demekle ibaretken yan etkileri de küreselliğe kıyısından eklemlenmiş bir Türk milenyalliğinin uluslararası altkültürlerden yalınmasıdır. 

Peki gelelim neden Red Pill yerine Kırmızı Hap diyebileceğime. Öncelikle, kırmızı hap tabiri Matrix filminden beri Türk dilküresinde mevcuttur ve kırmızı hap dendiğinde akla ilk gelen şeylerden biri Matrix'tir. Sonrasında G.O.R.A. ile birlikte bu kırmızı hapın kullanım alanı genişlemiştir ve en sonunda yabancı tartışma ortamlarından Red Pill öğretisi bizim de kültür küremize giriş yapmıştır. Birincisi, Red Pill'in gönderme yaptığı şey zaten Matrix filmidir, kırmızı hap deyişi de gayet gönderme yapılan kavramı karşılar. Bu nedenle Red Pill'i Kırmızı Hap olarak karşılamakta hiçbir sakınca yoktur. Peki neden ben böyle bir yazı yazsam bu karşılığı kullanırdım? Yanıtı açık: Türkçeye olan saygımdan. Anadilimin inkişafından kıvanç duyan bir bireyim. Anadilim 1500 yıllık yazılı geçmişiyle binbir evrimden geçmiş ve çağımıza nitelikli bir ifade sanatı aracı bırakmıştır. İfade sanatı diyorum çünkü iletişmekten ziyade ben dilimin kendimi ifade edebilirliğini seviyorum en çok. Düşüncelerimi Türkçeyle dans ettirmekten büyük bir haz alıyorum. Elbette eksikleri, gedikleri, çetrefillikleri olacaktır ama dilin sağladığı yapı benim düşüncelerimi ifade edebileceğim bir esneklikte. O yüzden bu dilin gelişimini de tüm kalbimle istiyorum. Ancak bu dil gökten inmedi toplumumuza, yerden bitti; konuşucuları aracağılıyla kendisini tükelleştirdi, güzelleştirdi. Çağımıza ayak uydurabilmesi de ancak kullanıcıların onu berkitmesiyle mümkün. Ben bunu kendime görev bildiğimden dil konusunda ataleti doğru bulmuyorum. Elbette Red Pill demişsin, Kırmızı Hap demişsin temel düzeyde bir farkı yoktur. Ağaca neden ağaç denmiştir, bunun bir sebebi yoktur, öyle gösterilegeldiği içindir. Örneğin konteynır desen anlamayacak kimse yoktur. Halbuki container'dan tek farkı dilimizin ulusal andına (bunu daha da açacak bir yazı yazabilirim, iyi fikir olur aslında) uygun bir şekilde 1960'larda yazı dilimize konteynır olarak girebilmesi onu genelgeçer kılabilmiştir. Burda demek istediğim pekala içermek eylemini kök alan bir karşılık da kullanılabilirdi ama halkın diline gayet pelesenk etmiş, bunun _geym ovır_dan ne farkı var? Dolayısıyla Red Pill terimi, redpil gibi bir şekilde dilimize tezahür edebilir, benimsenebilir (%3-5'lik kesimin bildiği bir kavram niye genelgeçer olsun o ayrı bir konu) Benim bunu dışlamam da söz konusu olmaz. Benim burda kaygılandığım konu, yabancı kavramlara karşı bir atalet durumu.

Atalet kavramını yeni bir bölümcede anlatmam daha doğru olur. Bir dilin gelişebilmesi için yenilikleri takip eden konuşurları lazımdır. Ancak bu yeterli değildir. Mevzu sadece konuşurlar olursa giydirme gibi yeni kavramlar da çıkar, hatta daha önceki bir yazıda bahsettiğim gibi kavuştay gibi sözcüklerin yıldızı parlar ama öte yandan da birçok sözcük olduğu gibi dile girer. Bunun sebebi konuşurların bilinçsizliği değildir. Dünyada oluşan yeni kavramların boyutu oldukça büyük ve bunları kitle halinde süzebilmek, damıtabilmek ve Türkçeye ya dilin ulusal andını kabul ettirerek telaffuz edildiği biçimde sokmak ya da ona Türk kökenli bir karşılık bulmak konuşan kitlenin harcı değildir. Bunu yapmak için örgütlülük gerekir, bu amaç için örünmüş bilginler gerekir. Diğer adıyla bilim insanları. Bunun örneğini yetmişlerde yaşadık biz. Bilişim alanında birçok yeni kavram türedi ve bu kavram akınını ancak alanında uzman ve diline de sevdalı bir azınlık dizginleyebilirdi. Nitekim bilişim ve bilgisayar sözcükleri başta olmak üzere yüzlerce ve hatta binlerce bilişim terimini o bilim insanlarına borçluyuz. Bizim süzemeyeceğimiz boyutlardaki kavram akını elediler, süzdüler ve damıtarak dilimize sundular. Var olsunlar. Bu muhakkak toplumun örgütlülüğüyle koşuttur. Örgün kurumlar olmazsa başıboş kitleler birkaç mucizevi sözcük, belki onlarca argo yeşertebilir. Bunları küçümsemiyorum elbette ancak bunlar yeterli gelmez. Elbette örgütsüzlüğün doruğunda bu başıboş kitlenin en ileri kesimi bayrağı taşıyan biricik kesim oldu, Ekşi kitlesini kastediyorum. Ekşi'nin Türkçeye son 20 yılda yaptığı katkı TDK'dan fersah ilerdedir. Ancak ondan ötesi çöl. Peki ya Türk kurumlarında örgütlenebilmiş ilerici bilginler olsaydı, olanlar da ilerlemeye katkı sunabilseydi? Bu çok derin bir sorun elbette. Taze kuşak bir devrimle kurumları ele geçirse belki bir şeyler değişebilir ancak devrimin olmadığı her saniye de bu taze dediğimiz kuşağın umutsuzluğa sürüklendiği ya da yorulduğu anlara koşar adım gidiyoruz. Bir milenyal olarak kuşağımızın potansiyelinin farkındayım ama kinetiğe dönüştürülmedikçe heba edilmekten başka bir şeye yaramaz.

Benim bu kendim için küçük, toplum için de küçük adımlarım neye yarar peki? Bir milenyal olarak elimden geleni, doğru olduğunu düşündüğüm biçimiyle yapmaya çalışıyorum. Muvaffakiyetimin olanağı gözle görülemeyecek kadar küçüktür. Gerçekçi bakarsak durum böyle. Kitlem, iyimser bakarsak bile, yok. Ama ben bunu sevdadan ötürü yapıyorum. İlkelerimden ötürü yapıyorum. İlkelerime göre davranmak beni yakşı hissettiriyor. İdeal bir toplum nasıl olurdu diye zihnimde betimlediğim gibi davranmaya çalışıyorum. Bu nedenle ideal toplumda gördüğüm "Red Pill'i Kırmızı Hap diye Türkçeye kazandırmak" diye nitelendirebileceğim işi dert ediyorum. Dert etmek dediysem de soyut manada tabii ki. Bu sadece bir örnek. Yoksa ben burda genel bir çerçeve çizmeye çalışıyorum. Yoksa dediğim gibi konteynır denmesiyle bir sorunum olmadığı gibi red pill denmesiyle de sorunum olmaz ama büyük çapta bakınca örgütsüz atalet çağında dilin inkişafı için bir eylem planı çizmeye çalışıyorum kafamda.

Küreselleşmenin karşısında durmanın aptallık olduğunu düşünüyorum. Yalıtımcı bir ulusalcılığın büyük zararlar getireceğini düşünüyorum. Savunduğum sav, küreselleşmeyle bütünleşirken bir yandan da Türkçenin kendisine özgü renklerinin o küresellik içerisinde uyumluca var olabilmesi. Ben küresele bütünleşmiş bir ulus olarak dil kimliğimizle yine övünebileceğimizi düşünüyorum. Sadece bu dile maruz kaldığımız için övmekten bahsetmiyorum. Tüm dillerin kendisine özgü bir eşitliğe sahip olduğu düzlemde bir varoluş olabilmekle övünmekten bahsediyorum. Kendi olarak var olabilmenin verdiği yaşama sevinciyle koşut bir duygudan bahsediyorum. Şu anda dünyada başat dil grubu Hint-Avrupa dil ailesi. Bunu sadece konuşucular olarak ele alırsak vereceğim örnekler İngilizceyi, Fransızcayı, İspanyolcayı ve bunun gibi belli başlı dilleri geçmezdi. Ama ben özellikle Hint-Avrupa dil ailesini örnek gösteriyorum sebebi de şu. Batı'nın ve onun kendi içerisinde etkileştiği ulusların ortak bilincinde aşağı yukarı aynı dil mantığı işler. Buna yüklem ortada örneğini verelim, önden gelen ilgeç örneğini verelim, adların eşeyi örneğini verelim. Biz bu yapıların çoğuyla doğmadık. Farklı bir dil zihnimiz var. Bu nedenle belki toplumun çoğu bu dilleri öğrenmekte zorluk çekecek ama başka bir yandan bakıyorum ben. Hint-Avrupa menşeli dilleri ya öğrenmeye çalışıyorum ya da öğrenmesem de okurken veya gezerken denk geliyorum. Bunun ayrı ve gizemli bir dünya olduğunun farkındayım. Peşinden koşarken öğrendiğim yeni şeyler inanılmaz. Bu yeni dünyayı öğrenirken aynı zamanda kendi dilimin dünyasını da hala keşfetmekteyim. Biz Türki dil ailesindeniz. Altay dilleri hipotezini bilimsel olarak kabul etmek güç olsa da, belli düzey de Japonca da bildiğimden onların dilsel düşünme yapılarının da benzerliğine denk geldiğimden onu da aynı dünya olmasa da benzer bir dünya olarak kabul edebilirim. Bu iki dünyadan da faydalanabilmek benim için bir onur. İki farklı bakış açısına da sahip olabilmek büyük bir onur. 

Peki ben bu kadar yazıyı neden yazdım, neden bu kadar enerji sarf ettim? Aslında kendime kendimle çelişmediğimi ispatlamaktan başka amacım yoktu. Elbette çelişkiler güzeldir, olağandır. Ama en azından kendi çapımda o çelişkilerin olağan olduğunu kendime ispatlamam gerekir. Özetle, terimler atalet sonucu İngilizce haliyle kalabilecekken Türkçesinin gelmesi için çaba gösterilmesini savunurken bir diğer yandan da level ve game over gibi kavramların tek başına ifade ettiklerinin ulusallaştırılamayacağını açıklamaya çalıştım. Kendi potansiyelimizin sınırlarını zorlamakta mutabıkım, çünkü tükelciyim kişilik olarak. Ama bir o kadar da gerçekçiyim. Kendi potansiyellerimizi zorlarken bir yandan da dışarlıklıların da dünyasından yararlanmak öz potansiyelden elde edebileceğimizden daha fazlasını vadeder bize. Üstelik küresel sahnede özgünlüğümüzle de var olabilmenin kıvancını sunar yaşam boyunca.
