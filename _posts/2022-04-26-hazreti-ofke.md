---
layout: post
title:  "Hazreti Öfke"
date:   2022-04-26 12:08:00 +0300
categories: genel
---

Bunca yıl öfkeden beslendim, yaşamımın kaynağını bundan aldım. Müziğimi bundan yarattım, bunla besledim. Yaşamdan kaçışım hep haklı öfkemi distopyalarıma yansıtmak üzerindeydi.

Şimdi bunu göremiyorum kendimde. Yaşamın ve ülkemin evriminden ayrı ele alınabilecek bir konu değil kuşkusuz. Bir noktaya kadar, sanırım 2018'e dek öfke benim için en büyük itici güçtü. 2018 seçimlerinden sonra ne öfkeye ne de değişime umut bağlıyordum. 2019'da seçimi kazanınca bana müthiş bir itki gelse de, aradüzen süreci benim için çok yorucu oldu. Ne zaman öfkemiz ayaklanacak olsa bastırıldı. Tabii, düzenin çatırdamasının aşırı yavaş, zamana yayılan, hatta bir noktadan sonra yine düze indiği bir dönemdeyiz. Tüm varsayımlarımız çöktü ama onlar hala çökmedi. Değişim motorlarına dair tüm varsayımlar yanıldı. Bir ulus olarak, ülevlerimizi, hatta doygunluğumuzu bile talep edemedik. Çok doğal, bir ulus olamadık hiçbir zaman. 40 yıllık bir yalıtılmanın tanyerindeyiz. Burdan nasıl çıkarız hiç bilemiyorum. Hiçbir devinim göremiyorum.

Dün gece, Gezi davasında alınan kararlara öfkelendik ama bu öfke bize itici güç olarak dönmedi. Çok kimseler önemsemedi, verilen sözlere güvenilmedi. Baş başayız, çoğuz ama temsilcilerimiz yok. İşte öfkeyi yok saymak, göz ardı etmek gereken bir an bu. Öğrenilmiş umarsızlığa yenik düşmemek için unutuyoruz. Doğal olarak bu düşünceleri kalıtamıyoruz. Kendi yaş öbeğimizin diri belleklerinin geleceğin başat gücü olacağına ilişkin hiçbir gösterge yok. İz bırakamadan silinebiliriz. Köşe başlarını yaşlılar tutar, bize olanaklar gelene dek de yaşalmış oluruz.

James Hetfield'ın boynunu saran öfkeden sözleyeyim. O sağlıksız öfkesinden ancak öfkesini haykırarak kurtulacağını biliyordu. Bu manifestonun ardında yaşanmışlıklar var. O yüzden tinli, yıllara meydan okumuş. Yapmamız gereken öfkemizi haykırabilecek ve sağlıklıca boşaltabilecek ortamlar bulmak. Öfkemizi sağlıklı kanallara yöneltemediğimizde, öfkemiz boynumuzu saracak ve bizi boğacaktır. Yutkunmamız güçleşecek ve en sonunda yıkımımız özümüze yönelecektir. Sağlıklı kanallardan yıkımın sağaltıcı etkisi vardır. Bu nedenle yıkım içinde yaratıcı özleri bulunduran bir olgudur.

İnsanlar yalnızca bireysel duygudurumlarını savuşturarak mutluluğa ermekle yükümlü bir varlık değildir. Toplumsal etkileşim üzerinden daha yüce bir birliğe, o öbeğin adı ne olursa olsun, gereksinmektedir. Bireysel özgürlüklerin ve bireyselciliğin yılmaz bir savunucusu olsam da, bu bireyselliğin ancak toplumsal güreşimle olanaklı olduğunu biliyorum. Bu nedenle bireyin üstünde toplumsal bir yazgı birlikteliğini duyumluyorum. Bu yazgı birlikteliği, aynı duyguda ortaklaşmış, ancak bireyin özerkliğine salt bir saygı duyan birlikteliktir. Çünkü toplumsallaşmanın amacı, bireyin mutluluğudur, bireylerin toplamından öte soyut bir kurguya kurban vermek değildir.

Burdan hiyerarşiye geçelim. Her nasıl ki dağınık bir veri, yapısı yokken pek bir anlam ifade etmiyorsa; bir toplum da örgüsü olmadan bir arada duramaz. Bu bir ağ biçiminde de olabilir, çizge de olabilir, ağaç da. Herkesin birbirine sözlü yakınlıkta olduğu kabile toplumlarından değiliz. Dunbar sayısının da bize gösterdiği gibi, daha büyük toplumlarda işleyişin sürdürülebilirliği için yüksek bir yapı gerekir. Bu yapı elbette merkezsiz, erksizci bir yapıda olabilir. Ancak bunun gerekli olduğunu biliyoruz. Bu ağın, birbirinden haberdar olmayan insanlar tarafından yürütmede kalabilmesi için de simgeler dizgesi gerekir. Bu simgeler dizgesi, doğa gibi kargaşık bir dizgedir. Bu dizgeyi elbette avcumuza alabilir, indirgeyip inceleyebiliriz ancak atomik düzeye üsttenci bir çekidüzen veremeyiz. Kargaşık düzenin olayı budur. Irmakla birlikte akarsın ve binbir benzersiz çatalın özgürlüğünde sulanırsın.
